

<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id='mn47' lang='sl'>

<header>

	<ul>

		<li class="division" lang="pli" translate="no">Majjhima Nikāya</li>

		<li lang="pli" translate="no">Vīmaṁsaka Sutta</li>

	</ul>

	<h1>47. Preiskovalec</h1>

</header>

<p><a class="ref nya" id="nya1" href="#nya1">Nya 1</a><span class="evam">Tako sem slišal.</span> Nekoč je Blaženi živel pri Sāvatthīju, v Džetovem gozdičku Anāthapiṇḍikovega parka. Tam je nagovoril menihe: “Menihi!”—“Častiti gospod!” so odgovorili. Blaženi je rekel:</p>

<p><a class="ref nya" id="nya2" href="#nya2">Nya 2</a>“Menihi, menih, ki je preiskovalec, ki ne ve kako preizkusiti srce drugega, naj preišče Tathāgato z namenom, da najde, če je ali ni popolno prebujen.”</p>

<p><a class="ref nya" id="nya3" href="#nya3">Nya 3</a>“Častiti gospod, naša učenja so ukoreninjena v Blaženem, pojasnjena od Blaženega in imajo Blaženega za svoje zatočišče. Bilo bi dobro, če bi Blaženi pojasnil pomen teh besed. Ko ga bodo menihi slišali od njega, si bodo zapomnili.”</p>

<p>“Potem poslušajte, menihi, in skrbno pazite, kaj bom povedal.”</p>

<p>“Da, častiti gospod,” so odgovorili menihi. Blaženi je rekel:</p>

<p><a class="ref nya" id="nya4" href="#nya4">Nya 4</a>“Menihi, menih, ki je preiskovalec, ki ne ve kako preizkusiti srce drugega, naj bi preiskoval Tathāgato z ozirom na dve vrsti stanj, ki jih prepoznamo skozi oči ali skozi ušesa: ‘Ali najdemo v Tathāgati katerakoli nečista stanja, ki jih prepoznamo skozi oči ali skozi ušesa?’ Ko ga preiskuje, spozna: ‘Nobenih nečistih stanj, ki jih prepoznamo skozi oči ali skozi ušesa, ne najdemo v Tathāgati.’</p>

<p><a class="ref nya" id="nya5" href="#nya5">Nya 5</a>Ko pride do tega vedenja, ga on še naprej preiskuje: ‘Ali je najti v Tathāgati katerakoli mešana stanja, prepoznana skozi oči ali skozi ušesa?’ Ko ga preiskuje, spozna: ‘Nobenih mešanih stanj, ki jih prepoznamo skozi oči ali skozi ušesa, ne najdemo v Tathāgati.’</p>

<p><a class="ref nya" id="nya6" href="#nya6">Nya 6</a>Ko pride do tega vedenja, ga on še naprej preiskuje: ‘Ali je najti v Tathāgati čista stanja, prepoznana skozi oči ali skozi ušesa?’ Ko ga preiskuje, spozna: ‘Čista stanja, ki jih prepoznamo skozi oči ali skozi ušesa, najdemo v Tathāgati.’</p>

<p><a class="ref nya" id="nya7" href="#nya7">Nya 7</a>Ko pride do tega vedenja, ga on še naprej preiskuje: ‘Je ta častiti dosegel to dobro stanje dolgo časa nazaj ali ga je dosegel pred kratkim?’ Ko ga preiskuje, spozna: ‘Ta častiti je dosegel to dobro stanje dolgo časa nazaj, ni ga dosegel pred kratkim.’</p>

<p><a class="ref nya" id="nya8" href="#nya8">Nya 8</a>Ko pride do tega vedenja, ga on še naprej preiskuje: ‘Ta častiti je pridobil ugled in dosegel slavo. Ali se nevarnosti [povezane z ugledom in slavo] najdejo v njem?’ Menihi, tako dolgo, dokler menih ne pridobi ugleda in doseže slave, nevarnosti [povezanih z ugledom in slavo] ne najdeš v njem. Ko pa pridobi ugled in doseže slavo, te nevarnosti lahko najdeš v njem. Ko ga preiskuje, spozna: ‘Ta častiti je pridobil ugled in dosegel slavo, vendar nevarnosti [povezanih z ugledom in slavo] ni mogoče najti v njem.’</p>

<p><a class="ref nya" id="nya9" href="#nya9">Nya 9</a>Ko pride do tega vedenja, ga on še naprej preiskuje: ‘Je ta častiti obvladan brez strahu in ni obvladan s strahom, in ali se izogiba vdajanju v čutnost, ker je brez poželenja skozi uničenje poželenja?’ Ko ga raziskuje, spozna: ‘Ta častiti je obvladan brez strahu in ni obvladan s strahom, in izogiba se vdajanju v čutnost, ker je brez poželenja skozi uničenje poželenja.’</p>

<p><a class="ref nya" id="nya10" href="#nya10">Nya 10</a>Sedaj, menihi, če bi drugi vprašali tega meniha: ‘Kaj so razlogi častitega in kaj je njegov dokaz, ko pravi: “Ta častiti je obvladan brez strahu in ni obvladan s strahom, in se izogiba vdajanju v čutnost, ker je brez poželenja skozi uničenje poželenja”?’ — bi ta menih upravičeno odgovoril tako: ‘Če ta častiti prebiva v Saṅghi ali živi sam, medtem ko se nekateri tam dobro obnašajo in se nekateri slabo obnašajo in nekateri tam učijo skupino, medtem ko se nekateri tukaj ukvarjajo z materialnimi stvarmi in so nekateri brez madeža okoli materialnih stvari, ta častiti ne prezira nikogar zaradi tega. In slišal sem in se naučil iz ust Blaženega: “Obvladan sem brez strahu in nisem obvladan s strahom, in se izogibam vdajanja v čutnost, ker sem brez poželenja zaradi uničenja poželenja.”’</p>

<p><a class="ref nya" id="nya11" href="#nya11">Nya 11</a>“Tathāgato, menihi, naj sprašujejo še naprej: ‘Ali je najti v Tathāgati kakršnakoli nečista stanja, prepoznana skozi oči ali skozi ušesa?’ Tathāgata bi odgovoril tako: ‘Nobenega nečistega stanja, prepoznanega skozi oči ali skozi ušesa ni najti v Tathāgati.’</p>

<p><a class="ref nya" id="nya12" href="#nya12">Nya 12</a>Če se vpraša: ‘Ali je najti v Tathāgati kakršnakoli mešana stanja, prepoznana skozi oči ali skozi ušesa?’, bi Tathāgata odgovoril tako: ‘Ni mešanih stanj, ki se prepoznajo skozi oči ali skozi ušesa, ki bi jih našli v Tathāgati.’</p>

<p><a class="ref nya" id="nya13" href="#nya13">Nya 13</a>Če se vpraša: ‘Ali je najti v Tathāgati čista stanja, prepoznana skozi oči ali skozi ušesa?’, bi Tathāgata odgovoril tako: ‘Čista stanja, prepoznana skozi oči ali skozi ušesa se najdejo v Tathāgati. So moja pot in moje področje, vendar se z njimi ne poistovetim.’</p>

<p><a class="ref nya" id="nya14" href="#nya14">Nya 14</a>Menihi, da bi učenec slišal Dhammo, se naj obrne na učitelja, ki govori na tak način. Učitelj ga uči Dhammo z njenimi zaporedoma višjimi nivoji, z njenimi zaporedoma bolj vzvišenimi nivoji, z njenimi temnimi in svetlimi nasprotji. Ko učitelj uči Dhammo meniha na ta način, z direktnim poznavanjem določenega učenja tukaj v tej Dhammi, pride menih do zaključka o učenjih. On zaupa v učitelja: ‘Blaženi je popolno prebujen, Dhammo je Blaženi dobro razglasil, Saṅgha prakticira na dober način.’</p>

<p><a class="ref nya" id="nya15" href="#nya15">Nya 15</a>Če bi drugi vprašali tega meniha: ‘Kateri so razlogi častitega in kaj je njegov dokaz, ko pravi: “Blaženi je popolno prebujen, Dhammo je Blaženi dobro razglasil, Saṅgha prakticira na dober način”?’— bi ta menih upravičeno odgovoril tako: ‘Tu, prijatelji, sem se obrnil na Blaženega, da slišim Dhammo. Blaženi me je učil Dhammo z njenimi zaporedoma višjimi nivoji, z njenimi zaporedoma bolj vzvišenimi nivoji, z njenimi temnimi in svetlimi nasprotji. Ko me je Blaženi učil Dhammo na ta način, skozi direktno poznavanje določenega učenja tukaj in v tej Dhammi, sem prišel do zaključka o učenjih. Zaupal sem učitelju: “Blaženi je popolno prebujen, Dhammo je Blaženi dobro razglasil, Saṅgha prakticira na dober način.”’</p>

<p><a class="ref nya" id="nya16" href="#nya16">Nya 16</a>“Menihi, ko je bilo zaupanje kogarkoli posajeno, ukoreninjeno in utrjeno v Tathāgato skozi te razloge, pogoje in fraze pravijo, da je njegovo zaupanje podprto z razlogi, ukoreninjeno v viziji, trdno. Ne premaga ga noben asket ali brahman ali božanstvo ali Māra ali Brahmā ali kdorkoli na svetu. Tako, menihi, tukaj je preiskava Tathāgate v skladu z Dhammo in tako je Tathāgata dobro preiskan v skladu z Dhammo.”</p>

<p>To je bilo tisto, kar je rekel Blaženi. Menihi so bili zadovoljni in veseli besed Blaženega.</p>



</article>
</body>
</html>



