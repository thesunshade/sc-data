

<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id='mn118' lang='sl'>

<header>

	<ul>

		<li class="division" lang="pli" translate="no">Majjhima Nikāya</li>

		<li lang="pli" translate="no">Ānāpānasati Sutta</li>

	</ul>

	<h1>118. Pozornost med dihanjem</h1>

</header>

<p><a class="ref nya" id="nya1" href="#nya1">Nya 1</a><span class="evam">Tako sem slišal.</span> Nekoč je Blaženi živel v Sāvatthīju, v Vzhodnem gaju palače Migārove matere, skupaj z mnogimi zelo znanimi starejšimi učenci, kot so: častiti Sāriputta, častiti Mahā Moggallāna, častiti Mahā Kassapa, častiti Mahā Kaccāna, častiti Mahā Koṭṭhita, častiti Mahā Kappina, častiti Mahā Cunda, častiti Anuruddha, častiti Revata, častiti Ānanda in z drugimi zelo znanimi starejšimi učenci.</p>

<h2><span class="add">VADBA MENIHOV</span></h2>

<p><a class="ref nya" id="nya2" href="#nya2">Nya 2</a>Takrat so starejši menihi poučevali in vodili nove menihe: nekateri starejši menihi so poučevali in vzgajali deset menihov, nekateri starejši menihi so poučevali in vzgajali dvajset … trideset … štirideset menihov. In novi menihi so po učenju in navodilih teh starejših menihov dosegli različne stopnje visokih odlik.</p>

<p><a class="ref nya" id="nya3" href="#nya3">Nya 3</a>Na dan <em>uposathe</em>, petnajstega, ob polni luni, ob času praznovanja <em>pavāraṇe</em> je Blaženi sedel na odprtem s skupnostjo menihov. Ko je nadziral tiho skupnost menihov, jo je nagovoril:</p>

<p><a class="ref nya" id="nya4" href="#nya4">Nya 4</a>»Menihi, jaz sem zadovoljen s tem napredovanjem. Moje srce je zadovoljeno s tem napredovanjem. Razvnemajte še več energije za pridobitev tistega, kar še ni bilo pridobljeno, za dosego tistega, kar še ni bilo doseženo, za uresničitev tistega, kar še ni bilo uresničeno. Počakal bom tu v Sāvatthīju do polne lune Komudīja, četrtega meseca [deževnega obdobja].«</p>

<p><a class="ref nya" id="nya5" href="#nya5">Nya 5</a>Menihi te pokrajine so slišali: »Blaženi bo ostal v Sāvatthīju do polne lune Komudīja, četrtega meseca« in so odšli v Sāvatthī obiskat Blaženega.</p>

<p><a class="ref nya" id="nya6" href="#nya6">Nya 6</a>In starejši menihi so še bolj poučevali in vodili nove menihe. Nekateri starejši menihi so poučevali in vodili deset menihov, nekateri starejši menihi so poučevali in vodili dvajset … trideset … štirideset menihov. In novi menihi so po učenju in navodilih teh starejših menihov dosegli različne stopnje visokih odlik.</p>

<p><a class="ref nya" id="nya7" href="#nya7">Nya 7</a>Na dan <em>uposathe</em>, petnajstega, ob polni luni Komudīja, četrtega meseca [deževnega obdobja], je Blaženi sedel na odprtem med skupnostjo menihov. Ko je nadziral tiho skupnost menihov, jo je nagovoril:</p>

<p><a class="ref nya" id="nya8" href="#nya8">Nya 8</a>»Menihi, v tem zborovanju ni govoričenja, v tem zborovanju ni klepetanja. Je osnovano iz čiste srčevine. Taka je ta skupnost menihov, tako je to zborovanje. Tako zborovanje je vredno darov, vredno gostoljubnosti, vredno darovanja, vredno spoštovanja in poklonov, edinstveno polje odlik za ta svet — taka je ta skupnost menihov, tako je to zborovanje. V takem zborovanju mali dar postane velik in velik dar postane še večji — taka je ta skupnost menihov, tako je to zborovanje. Redko je videti v tem svetu tako zborovanje — taka je ta skupnost menihov, tako je to zborovanje. Tako zborovanje je vredno videti, pa četudi je potrebno dolgo potovanje s potovalno torbo — takšni so menihi v tej skupnosti menihov.</p>

<h2><span class="add">PLEMENITE OSEBE</span></h2>

<p><a class="ref nya" id="nya9" href="#nya9">Nya 9</a>V tej skupnosti menihov so menihi, ki so <em>arahanti</em>, brez vplivov, katerih sveto življenje je bilo živeto, storili so kar je bilo treba storiti, odložili breme, dosegli svoj cilj, uničili okove bitnosti in so popolnoma osvobojeni skozi pravilno vednost — takšni so menihi v tej skupnosti menihov.</p>

<p><a class="ref nya" id="nya10" href="#nya10">Nya 10</a> V tej skupnosti menihov so menihi, ki se bodo zaradi uničenih petih nižjih ovir spontano pojavili [v Čistem bivališču] in tam dosegli končno ugasnitev, nepovratniki , ki se ne vrnejo iz tistega sveta — takšni so menihi v tej skupnosti menihov.</p>

<p><a class="ref nya" id="nya11" href="#nya11">Nya 11</a>V tej skupnosti menihov so menihi, ki so zaradi uničenih treh ovir in zmanjšanja pohlepa, sovraštva in zablode, ‘enkratni povratniki’, ki se vrnejo v ta svet le še enkrat, kjer bodo končali z neprijetnostjo — takšni so menihi v tej skupnosti menihov.</p>

<p><a class="ref nya" id="nya12" href="#nya12">Nya 12</a>V tej skupnosti menihov so menihi, ki so z uničenjem treh ovir vstopili v tok, niso nič več podvrženi padcu v nižje svetove in so zavezani osvoboditvi in namenjeni proti prebujenju — takšni so menihi v tej skupnosti menihov.</p>

<h2><span class="add">MENIHI RAZVIJAJO 37 STVARI</span></h2>

<p><a class="ref nya" id="nya13" href="#nya13">Nya 13</a>V tej skupnosti menihov so menihi, ki ostajajo predani razvijanju<br>

štirih področij pozornosti — takšni so menihi v tej skupnosti menihov. V tej skupnosti menihov so menihi, ki bivajo v razvijanju<br>

štirih pravilnih prizadevanj …<br>

štirih osnov moči …<br>

petih sposobnosti …<br>

petih moči …<br>

sedmih dejavnikov prebujenja …<br>

osemčlene plemenite poti — takšni so menihi v tej skupnosti menihov.</p>

<p><a class="ref nya" id="nya14" href="#nya14">Nya 14</a>V tej skupnosti menihov so menihi, ki bivajo v razvijanju<br>

dobrohotnosti…<br>

sočutja …<br>

srečoželjnosti …<br>

mirnodušnosti …<br>

meditacije na odvratnost  …<br>

zaznave nestalnosti  — takšni so menihi v tej skupnosti menihov.<br>

V tej skupnosti menihov so tudi menihi, ki bivajo v razvijanju pozornosti med dihanjem.</p>

<h2><span class="add">POZORNOST MED DIHANJEM</span></h2>

<p><a class="ref nya" id="nya15" href="#nya15">Nya 15</a>Menihi, ko je razvita in se pogosto izvaja pozornost med dihanjem, obrodi velik sad in je v veliko korist. Ko je razvita in se pogosto izvaja pozornost med dihanjem, so izpopolnjena štiri področja pozornosti.<br>

Ko so razvita in se pogosto izvajajo štiri področja pozornosti, je izpopolnjenih sedem dejavnikov prebujenja.<br>

Ko je razvito in se pogosto izvaja sedem dejavnikov prebujenja, ti izpopolnijo pravo vednost in popolno osvoboditev.</p>

<p><a class="ref nya" id="nya16" href="#nya16">Nya 16</a>In kako, menihi, razvita in negovana pozornost med dihanjem obrodi velik sad in je v veliko korist?</p>

<p><a class="ref nya" id="nya17" href="#nya17">Nya 17</a>Menih gre v gozd ali k vznožju drevesa ali v prazno zgradbo, sede, prekriža noge, zravna svoje telo in se povsem posveti pozornosti. Ves čas pozoren, vdihuje in izdihuje.</p>

<p>(1) POZORNOST NA TELO</p>

<p><a class="ref nya" id="nya18" href="#nya18">Nya 18</a>1. Ko globoko vdihuje, jasno ve: ‘Globoko vdihujem’ in ko globoko izdihuje, jasno ve: ‘Globoko izdihujem.’<br>

18.2. Ko plitko vdihuje, jasno ve: ‘Plitko vdihujem’ in ko plitko izdihuje, jasno ve: ‘Plitko izdihujem.’<br>

18.3. Tako naprej vadi: ‘Vdihnil bom z doživljanjem celotnega telesa’ in vadi: ‘Izdihnil bom z doživljanjem celotnega telesa.’<br>

18.4. Vadi: ‘Vdihnil bom z umirjanjem telesne tvorbe’ in vadi: ‘Izdihnil bom z umirjanjem telesne tvorbe.’</p>

<p>(2) POZORNOST NA OBČUTKE</p>

<p><a class="ref nya" id="nya19" href="#nya19">Nya 19</a>5. Vadi: ‘‘Z vdihom bom pozoren na radost’ in vadi: ‘Z izdihom bom pozoren na radost.’<br>

19.6. Vadi: ‘‘Z vdihom bom pozoren na prijetnost’ in vadi: ‘Z izdihom bom pozoren na prijetnost.’<br>

19.7. Vadi: ‘‘Z vdihom bom pozoren na umsko tvorbo’ in vadi: ‘Z izdihom bom pozoren na umsko tvorbo. ’<br>

19.8. Vadi: ‘Z vdihom bom umirjal umsko tvorbo’ in vadi: ‘Z izdihom bom umirjal umsko tvorbo.’</p>

<p>(3) POZORNOST NA SRCE</p>

<p><a class="ref nya" id="nya20" href="#nya20">Nya 20</a>9. Vadi: ‘Z vdihom bom pozoren na srce’ in vadi: ‘Z izdihom bom pozoren na srce.’<br>

20.10. Vadi: ‘Z vdihom bom zadovoljil srce’ in vadi: ‘Z izdihom bom zadovoljil srce.’<br>

20.11. Vadi: ‘Z vdihom bom zbral srce’ in vadi: ‘Z izdihom bom zbral srce.’<br>

20.12. Vadi: ‘Z vdihom bom sprostil srce’ in vadi: ‘Z izdihom bom sprostil srce.’</p>

<p>(4) POZORNOST NA POJAVE </p>

<p><a class="ref nya" id="nya21" href="#nya21">Nya 21</a>13. Vadi: ‘Z vdihom bom opazoval nestalnost’ in vadi: ‘Z izdihom bom opazoval nestalnost.’<br>

21.14. Vadi: ‘Z vdihom bom opazoval izginevanje’ in vadi: ‘Z izdihom bom opazoval izginevanje.’<br>

21.15. Vadi: ‘Z vdihom bom opazoval prenehanje’ in vadi: ‘Z izdihom bom opazoval prenehanje.’<br>

21.16. Vadi: ‘Z vdihom bom opazoval opuščanje’ in vadi: ‘Z izdihom bom opazoval opuščanje.’<br>

22. Menihi, tako razvita in pogosto izvajana pozornost med dihanjem obrodi velik sad in je v veliko korist.</p>

<h2><span class="add">IZPOPOLNITEV ŠTIRIH PODROČIJ POZORNOSTI</span></h2>

<p><a class="ref nya" id="nya23" href="#nya23">Nya 23</a>In kako, menihi, razvita in pogosto izvajana pozornost med dihanjem izpopolni štiri področja pozornosti?</p>

<p>(1) POZORNOST NA TELO </p>

<p><a class="ref nya" id="nya24" href="#nya24">Nya 24</a>Menihi, vedno ko menih globoko vdihuje, jasno ve:, ‘globoko vdihujem,’ ko globoko izdihuje, jasno ve: ‘globoko izdihujem,’ ko plitko vdihuje, jasno ve: ‘plitko vdihujem,’ ko plitko izdihuje, jasno ve: ‘plitko izdihujem,’ ko vadi: ‘z doživljanjem celotnega telesa bom vdihnil,’ ko vadi: ‘z doživljanjem celotnega telesa bom izdihnil,’ ko vadi: ‘z umirjanjem telesne tvorbe bom vdihnil,’ ko vadi: ‘z umirjanjem telesne tvorbe bom izdihnil,’ takrat menih opazuje telo kot telo, vneto, zavestno in pozorno, z odloženim pohlepom in žalovanjem za svetom. Pravim, da je to določeno telo med telesi, namreč vdihovanje in izdihovanje. Zato takrat menih opazuje telo kot telo, navdušen, popolnoma premišljen in pozoren, z odloženim pohlepom in žalovanjem za svetom.</p>

<p>(2) POZORNOST NA OBČUTKE </p>

<p><a class="ref nya" id="nya25" href="#nya25">Nya 25</a>Menihi, kadarkoli menih vadi: ‘pozoren na radost bom vdihnil,’ ko vadi: ‘pozoren na radost bom izdihnil,’ ko vadi: ‘pozoren na prijetnost bom vdihnil’ in vadi: ‘pozoren na prijetnost bom izdihnil,’ ko vadi: ‘pozoren na umsko tvorbo bom vdihnil’ in vadi: ‘pozoren na umsko tvorbo bom izdihnil,’ ko vadi: ‘z vdihom bom umirjal umsko tvorbo’ in vadi: ‘z izdihom bom umirjal umsko tvorbo,’ takrat menih opazuje občutke kot občutke, vneto, zavestno in pozorno, z odloženim pohlepom in žalovanjem za svetom. Pravim, da je to določen občutek med občutki, namreč, posvečanje natančne pozornosti vdihovanju in izdihovanju. Zato takrat menih opazuje občutke kot občutke, navdušen, premišljen in pozoren, z odloženim pohlepom in žalovanjem za svetom.</p>

<p>(3) POZORNOST NA SRCE </p>

<p><a class="ref nya" id="nya26" href="#nya26">Nya 26</a>Menihi, kadarkoli menih vadi: ‘z vdihom bom pozoren na srce’ in vadi: ‘z izdihom bom pozoren na srce,’ vadi: ‘z vdihom bom zadovoljil srce’ in vadi: ‘z izdihom bom zadovoljil srce,’ vadi: ‘z vdihom bom zbral srce’ in vadi: ‘z izdihom bom zbral srce,’ vadi: ‘z vdihom bom sprostil srce’ in vadi: ‘z izdihom bom sprostil srce,’ takrat menih opazuje srce kot srce, vneto, zavestno in pozorno, z odloženim pohlepom in žalovanjem za svetom. Jaz ne pravim, menihi, da je pozornost med dihanjem za tega, ki je pozabljiv, ki se popolnoma ne zaveda. Zato takrat menih opazuje srce kot srce, navdušen, premišljen in pozoren, z odloženim pohlepom in žalovanjem za svetom.</p>

<p>(4) POZORNOST NA POJAVE</p>

<p><a class="ref nya" id="nya27" href="#nya27">Nya 27</a>Menihi, kadarkoli menih vadi: ‘z vdihom bom opazoval nestalnost,’ vadi: ‘z izdihom bom opazoval nestalnost,’ vadi: ‘z vdihom bom opazoval izginevanje’, vadi: ‘z izdihom bom opazoval izginevanje,’ vadi: ‘z vdihom bom opazoval prenehanje,’ vadi: ‘z izdihom bom opazoval prenehanje,’ vadi: ‘z vdihom bom opazoval opustitev,’ vadi: ‘z izdihom bom opazoval opustitev,’ takrat menih opazuje pojave kot pojave, vneto, zavestno in pozorno, z odloženim pohlepom in žalovanjem za svetom. Ko je z modrostjo videl opuščanje pohlepa in žalovanja, skrbno opazuje naprej z mirnodušnostjo. Zato takrat menih stalno opazuje naravo stvari kot pojave, navdušen, premišljen in pozoren, z odloženim pohlepom in žalovanjem za svetom.</p>

<p><a class="ref nya" id="nya28" href="#nya28">Nya 28</a>Menihi, tako razvita in pogosto izvajana pozornost med dihanjem izpopolni štiri področja pozornosti.</p>

<h2><span class="add">IZPOPOLNITEV SEDMIH DEJAVNIKOV POPOLNEGA PREBUJENJA</span></h2>

<p><a class="ref nya" id="nya29" href="#nya29">Nya 29</a>In kako, menihi, razvita in negovana štiri področja pozornosti izpopolnijo sedem dejavnikov prebujenja?</p>

<p><a class="ref nya" id="nya30" href="#nya30">Nya 30</a>(1) Menihi, ob katerikoli priložnosti menih opazuje telo kot telo, vneto, zavestno in pozorno, z odloženim pohlepom in žalovanjem za svetom, takrat je v njem osnovana neprestana pozornost. Ob katerikoli priložnosti je v menihu osnovana neprestana pozornost, takrat se v njem pojavi pozornost, kot dejavnik prebujenja. On jo razvija in z razvojem jo izpopolni.</p>

<p><a class="ref nya" id="nya31" href="#nya31">Nya 31</a>(2) Stalno pozoren preiskuje in analizira pojave z modrostjo in se poglobi v popolno preiskovanje. Ob katerikoli priložnosti tako pozoren menih preiskuje in analizira pojave z modrostjo in se poglobi v popolno preiskovanje, takrat se v njem pojavi raziskovanje pojavov, kot dejavnik prebujenja. On ga razvija in z razvojem ga izpopolni.</p>

<p><a class="ref nya" id="nya32" href="#nya32">Nya 32</a>(3) V tem, ki preiskuje in analizira pojave z modrostjo in se poglobi v popolno preiskovanje, se pojavi vztrajnost. Ob katerikoli priložnosti se pojavi vztrajnost v menihu, ki preiskuje, analizira pojave z modrostjo in se poglobi v popolno preiskovanje, takrat se v njem pojavi prizadevnost, kot dejavnik prebujenja. On jo razvija in z razvojem jo izpopolni.</p>

<p><a class="ref nya" id="nya33" href="#nya33">Nya 33</a>(4) V tem, ki se v njem pojavi prizadevnost, se pojavi nezemeljska radost. Ob katerikoli priložnosti se pojavi v vztrajnem menihu nadzemeljska radost, takrat se v njem pojavi radost, kot dejavnik prebujenja. On jo razvija in z razvojem jo izpopolni.</p>

<p><a class="ref nya" id="nya34" href="#nya34">Nya 34</a>(5) V tem, ki je radosten, se pomirita telo in srce. Ob katerikoli priložnosti sta telo in srce umirjena pri navdušenemu menihu, takrat se v njem pojavi mirnost, kot dejavnik prebujenja. On jo razvija in z razvijanjem jo izpopolni.</p>

<p><a class="ref nya" id="nya35" href="#nya35">Nya 35</a>(6) V tem, ki ima umirjeno telo in čuti prijetnost, srce postane zbrano. Ob katerikoli priložnosti je menihovo telo umirjeno in čuti prijetnost, srce postane zbrano, takrat se v njem pojavi zbranost, kot dejavnik prebujenja. On jo razvija in z razvojem jo izpopolni.</p>

<p><a class="ref nya" id="nya36" href="#nya36">Nya 36</a>(7) On z mirnodušnostjo pozorno opazuje zbrano srce. Kadarkoli menih z mirnodušnostjo pozorno opazuje zbrano srce, takrat se v njem pojavi mirnodušnost, kot dejavnik prebujenja. On jo razvija in z razvijanjem pride do izpopolnitve v njem.</p>

<p><a class="ref nya" id="nya37" href="#nya37">Nya 37</a>Menihi, ob vsaki priložnosti menih opazuje občutke kot občutke, vneto, zavestno in pozorno, z odloženim pohlepom in žalovanjem za svetom… (ponovi kot pri §30-36) … se v njem pojavi mirnodušnost, kot dejavnik prebujenja. On jo razvija in ko jo razvije, jo izpopolni.</p>

<p><a class="ref nya" id="nya38" href="#nya38">Nya 38</a>Menihi, ob vsaki priložnosti menih opazuje srce kot srce, vneto, zavestno in pozorno, z odloženim pohlepom in žalovanjem za svetom … (ponovi kot pri §30-36) … se v njem pojavi mirnodušnost, kot dejavnik prebujenja. On jo razvija in ko jo razvije, pride do izpopolnitve v njem.</p>

<p><a class="ref nya" id="nya39" href="#nya39">Nya 39</a>Menihi, ob vsaki priložnosti menih opazuje pojave kot pojave, vneto, zavestno in pozorno, z odloženim pohlepom in žalovanjem za svetom … (ponovi kot pri §30-36) … se v njem pojavi mirnodušnost, kot dejavnik prebujenja. On jo razvija in ko jo razvije, jo izpopolni.</p>

<p><a class="ref nya" id="nya40" href="#nya40">Nya 40</a>Menihi, tako štiri področja pozornosti razvita in pogosto izvajana, izpopolnijo sedem dejavnikov prebujenja.</p>

<h2><span class="add">IZPOPOLNITEV PRAVE VEDNOSTI IN OSVOBODITVE</span></h2>

<p><a class="ref nya" id="nya41" href="#nya41">Nya 41</a>In kako, menihi, sedem dejavnikov prebujenja razvitih in pogosto izvajanih, izpopolni pravo vednost in osvoboditev?</p>

<p><a class="ref nya" id="nya42" href="#nya42">Nya 42</a>Menihi, menih razvija pozornost, kot dejavnik prebujenja, ki je podprt z osamitvijo, z brezstrastnostjo in s prenehanjem in dozori v opustitvi.<br>

On razvija raziskovanje pojavov, kot dejavnik prebujenja …<br>

prizadevnost …<br>

radost …<br>

mirnost …<br>

zbranost …<br>

mirnodušnosti, kot dejavnik prebujenja, ki je podprt z osamitvijo, z brezstrastnostjo in s prenehanjem in dozori v opustitvi.</p>

<p><a class="ref nya" id="nya43" href="#nya43">Nya 43</a>Menihi, tako sedem dejavnikov prebujenja razvitih in pogosto izvajanih, izpopolni pravo vednost in osvoboditev.</p>

<p>To je bilo tisto, kar je rekel Blaženi. Menihi so bili zadovoljni in veseli besed Blaženega.</p>



</article>
</body>
</html>



