

<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id='mn147' lang='sl'>

<header>

	<ul>

		<li class="division" lang="pli" translate="no">Majjhima Nikāya</li>

		<li lang="pli" translate="no">Cūḷarāhulovāda Sutta</li>

	</ul>

	<h1>147. Kratek nasvet Rāhuli</h1>

</header>

<p><a class="ref nya" id="nya1" href="#nya1">Nya 1</a><span class="evam">Tako sem slišal.</span> Nekoč je Blaženi živel pri Sāvatthīju, v Džetovem gozdičku Anāthapiṇḍikovega parka.</p>

<p><a class="ref nya" id="nya2" href="#nya2">Nya 2</a>Ko je bil Blaženi v samoti, se je v njegovem umu pojavila misel: “Stanja, ki dozorijo v osvoboditev, so dozorela v Rāhuli. Kaj če ga vodim naprej, do uničenja vplivov.”</p>

<p>Ko je bilo jutro, se je Blaženi oblekel, vzel svojo posodo in zunanje oblačilo in odšel v Sāvatthī po miloščinsko hrano. Ko je odšel po hrano v Sāvatthī in se vrnil, po svojem kosilu, je takole nagovoril častitega Rāhulo:</p>

<p>“Vzemi s seboj svojo podlogo za sedenje, Rāhula. Pojdiva do Gozdička slepih, da prebijeva dan.”</p>

<p>“Da, častiti gospod,” je odgovoril častiti Rāhula in vzel s seboj podlogo za sedenje ter sledil Blaženemu.</p>

<p>Ob tej priliki je več tisoč božanstev sledilo Blaženemu in si mislilo: “Danes bo Blaženi vodil častitega Rāhulo do uničenja vplivov.” Blaženi je odšel do Gozdička slepih in sedel ob vznožje nekega drevesa na sedež, ki si ga je pripravil. Častiti Rāhula je izkazal spoštovanje Blaženemu in sedel na stran. Potem je Blaženi rekel častitemu Rāhuli:</p>

<p><a class="ref nya" id="nya3" href="#nya3">Nya 3</a>“Rāhula, kaj misliš? Je oko stalno ali nestalno?” - “Nestalno, častiti gospod.” - “Je to, kar je nestalno, neprijetnost ali prijetnost?” - “Neprijetnost, častiti gospod.” - “Je za to, kar je nestalno, neprijetnost in predmet sprememb primerno, da se jemlje kot: ‘To je moje, to sem jaz, to je moje sebstvo’?” - “Ne, častiti gospod.”</p>

<p>“Rāhula, kaj misliš? So objekti … Je očesna zavest … Je očesni dotik … Je katerikoli občutek, katerakoli zaznava, so katerekoli tvorbe, katerakoli zavest, ki se pojavi z očesnim dotikom kot pogojem, stalno ali nestalno?” - “Nestalno, častiti gospod.” - “Je to, kar je nestalno, neprijetnost ali prijetnost?” - “Neprijetnost, častiti gospod.” - “Je to, kar je nestalno, neprijetnost in predmet sprememb primerno, da se jemlje kot: ‘To je moje, to sem jaz, to je moje sebstvo‘?” - “Ne, častiti gospod.”</p>

<p><a class="ref nya" id="nya4-8" href="#nya4-8">Nya 4-8</a>“Rāhula, kaj misliš? Je uho stalno ali nestalno? … Je nos stalen ali nestalen? … Je jezik stalen ali nestalen? … Je telo stalno ali nestalno? … So pojavi … Je umska zavest … Je umski dotik … Je karkoli, kar je vključeno v občutek, zaznavanje, tvorbe, zavest, kar se pojavi z umskim dotikom kot pogojem, stalno ali nestalno?” - “Nestalno, častiti gospod.” - “Je to, kar je nestalno, neprijetnost ali prijetnost?” - “Neprijetnost, častiti gospod.” - “Je to, kar je nestalno, neprijetnost in predmet sprememb primerno, da se jemlje kot: ‘To je moje, to sem jaz, to je moje sebstvo’?” - “Ne, častiti gospod.”</p>

<p><a class="ref nya" id="nya9" href="#nya9">Nya 9</a>“Z ozirom na to, Rāhula, dobro poučeni plemeniti učenec, postane razočaran z očesom, razočaran z objekti, razočaran z očesno zavestjo, razočaran z očesnim dotikom in razočaran s katerimkoli občutkom, katerokoli zaznavo, katerokoli tvorbo, katerokoli zavestjo, ki se pojavi z očesnim dotikom kot pogojem.</p>

<p>On postane razočaran z ušesom … On postane razočaran z nosom … On postane razočaran z jezikom … On postane razočaran s telesom … On postane razočaran z umom, razočaran s tvorbami uma, razočaran z umsko zavestjo, razočaran z umskim dotikom in razočaran s katerimkoli občutkom, zaznavo, tvorbami in zavestjo, ki se pojavi z umskim dotikom kot pogojem.</p>

<p><a class="ref nya" id="nya10" href="#nya10">Nya 10</a>Ko je razočaran, postane brezstrasten. Skozi razočaranost [svojega uma] je osvobojen. Ko je osvobojen, pride vednost: ‘Osvobojeno je.’ On razume: ‘Rojstvo je uničeno, sveto življenje je bilo živeto, kar je bilo potrebno narediti je bilo narejeno, ni več prihajanja v nobeno stanje bitnosti.’”</p>

<p>To je bilo tisto, kar je rekel Blaženi. Častiti Rāhula je bil zadovoljen in vesel besed Blaženega. Ko je bil podan ta nasvet, je brez predpostavke bilo Rāhulovo srce osvobojeno vplivov. In v teh mnogo tisočih božanstvih se je pojavilo neomadeževano, brezhibno videnje Dhamme: “Vse, kar je predmet nastajanja, je predmet prenehanja.”</p>

</article>
</body>
</html>



