

<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id='mn111' lang='sl'>

<header>

	<ul>

		<li class="division" lang="pli" translate="no">Majjhima Nikāya</li>

		<li lang="pli" translate="no">Anupada Sutta</li>

	</ul>

	<h1>111. Eno za drugim, kot se zgodijo</h1>

</header>

<p><a class="ref nya" id="nya1" href="#nya1">Nya 1</a><span class="evam">Tako sem slišal.</span> Nekoč je Blaženi živel pri Sāvatthīju, v Džetovem gozdičku Anāthapiṇḍikovega parka. Tam je nagovoril menihe: “Menihi.” - “Častiti gospod,” so odgovorili. Blaženi je rekel:</p>

<p><a class="ref nya" id="nya2" href="#nya2">Nya 2</a>“Menihi, Sāriputta je moder; Sāriputta je velike modrosti; Sāriputta je obširne modrosti; Sāriputta je radostne modrosti; Sāriputta je živahne modrosti; Sāriputta je ostre modrosti; Sāriputta je predirne modrosti. Med polovico meseca, menihi, je Sāriputta dobil vpogled v stanja enega za drugim, kot so se ta zgodila. Sāriputtov vpogled v stanja enega za drugim, kot so se zgodila, je bil ta:</p>

<p><a class="ref nya" id="nya3" href="#nya3">Nya 3</a>Menihi, popolnoma odmaknjen od čutnosti, ločen od slabih stanj je Sāriputta vstopil in bival v prvi stopnji zbranosti, kjer so misli in razmišljanje, in je zadovoljstvo in prijetnost, ki sta rojena iz samote.</p>

<h2><span class="add">PRVA STOPNJA ZBRANOSTI</span></h2>

<p><a class="ref nya" id="nya4" href="#nya4">Nya 4</a>In stanja v prvi stopnji zbranosti – misel, razmišljanje, zadovoljstvo, prijetnost in poenotenje srca, dotik, občutek, zaznava, namen in srce, navdušenje, odločnost, prizadevnost, pomnenje, mirnodušnost in premišljenost – ta stanja je določil enega za drugim, kot so se zgodila. Znana so mu, da nastanejo, da so prisotna, da izginejo. On razume: ‘Resnično, ta stanja niso bila in pridejo v bivanje. So bila in izginejo.’ Z ozirom na ta stanja je bival, ne da bi ga kaj privlačilo, odbijalo, neodvisen, ločen, svoboden, razdružen, z umom brez ovir. On je razumel: ‘Tu je pobeg onstran,’ in z negovanjem tega [dosežka] je potrdil, da to obstaja.</p>

<h2><span class="add">DRUGA STOPNJA ZBRANOSTI</span></h2>

<p><a class="ref nya" id="nya5" href="#nya5">Nya 5</a>Poleg tega, menihi, z umiritvijo misli in razmišljanja je Sāriputta vstopil in bival v drugi stopnji zbranosti, kjer je zadovoljstvo in prijetnost, ki sta rojena iz zbranosti, notranja samozavest in poenotenje srca, in kjer ni misli in razmišljanja.</p>

<p><a class="ref nya" id="nya6" href="#nya6">Nya 6</a>In stanja v drugi stopnji zbranosti - samozavest, zadovoljstvo, prijetnost in poenotenje srca, dotik, občutek, zaznava, namen in srce, navdušenje, odločnost, prizadevnost, pomnenje, mirnodušnost in premišljenost – ta stanja je določil enega za drugim, kot so se zgodila. Znana so mu, da nastanejo, da so prisotna, da izginejo. On je razumel: … in z negovanjem tega [dosežka] je potrdil, da to obstaja.</p>

<h2><span class="add">TRETJA STOPNJA ZBRANOSTI</span></h2>

<p><a class="ref nya" id="nya7" href="#nya7">Nya 7</a>Poleg tega, menihi, ko je izginilo zadovoljstvo je Sāriputta bival mirnodušen, pozoren in premišljen in še vedno doživljal prijetnost s telesom, o čemer plemeniti pravijo ‘On prijetno biva mirnodušen in pozoren.’</p>

<p><a class="ref nya" id="nya8" href="#nya8">Nya 8</a>In stanja v tretji stopnji zbranosti - mirnodušnost, prijetnost, pozornosti, premišljenost in poenotenje srca, dotik, občutek, zaznava, namen in srce, navdušenje, odločnost, prizadevnost, pomnenje, mirnodušnost in premišljenost – ta stanja je določil enega za drugim, kot so se zgodila. Znana so mu, da nastanejo, da so prisotna, da izginejo. On je razumel: … in z negovanjem tega [dosežka] je potrdil, da to obstaja.</p>

<h2><span class="add">ČETRTA STOPNJA ZBRANOSTI</span></h2>

<p><a class="ref nya" id="nya9" href="#nya9">Nya 9</a>Poleg tega, menihi, z opustitvijo prijetnosti in neprijetnosti in končanjem prejšnjega veselja in žalosti je Sāriputta vstopil in bival v četrti stopnji zbranosti, brez prijetnosti ali neprijetnosti, s čisto mirnodušnostjo in pozornostjo.</p>

<p><a class="ref nya" id="nya10" href="#nya10">Nya 10</a>In stanja v četrti stopnji zbranosti - mirnodušnost, niti neprijeten niti prijeten občutek, umirjenost srca skozi čistost spomina, spokojnost src, dotik, občutek, zaznava, namen in srce, navdušenje, odločnost, prizadevnost, pomnenje, mirnodušnost in premišljenost – ta stanja je določil enega za drugim, kot so se zgodila. Znana so mu bila, ko so nastala, znana so mu bila, ko so bila prisotna, znana, ko so izginila. On je razumel: … in z negovanjem tega [dosežka] je potrdil, da to obstaja.</p>

<h2><span class="add">NESKONČEN PROSTOR</span></h2>

<p><a class="ref nya" id="nya11" href="#nya11">Nya 11</a>Poleg tega, menihi, s popolnim obvladanjem zaznav snovi, z izginotjem zaznav čutnih vplivov, z nepozornostjo do zaznav različnosti, zavedajoč se, da ‘prostor je neskončen,’ je Sāriputta vstopil in bival v področju neskončnega prostora.</p>

<p><a class="ref nya" id="nya12" href="#nya12">Nya 12</a>In stanja v področju neskončnega prostora – zaznava področja neskončnega prostora in poenotenje srca, dotik, občutek, zaznava, namen in srce, navdušenje, odločnost, prizadevnost, pomnenje, mirnodušnost in premišljenost – ta stanja je določil enega za drugim, kot so se zgodila. Znana so mu bila, ko so nastala, znana so mu bila, ko so bila prisotna, znana, ko so izginila. On je razumel: … in z negovanjem tega [dosežka] je potrdil, da to obstaja.</p>

<h2><span class="add">PODROČJE NESKONČNE ZAVESTI</span></h2>

<p><a class="ref nya" id="nya13" href="#nya13">Nya 13</a>Poleg tega, menihi, s popolnim obvladanjem področja neskončnega prostora, zavedajoč se, da ‘zavest je neomejena,’ je Sāriputta vstopil in bival v področju neskončne zavesti.</p>

<p><a class="ref nya" id="nya14" href="#nya14">Nya 14</a>In stanja v področju neskončne zavesti – zaznava področja neskončne zavesti in poenotenje srca, dotik, občutek, zaznava, namen in srce, navdušenje, odločnost, prizadevnost, pomnenje, mirnodušnost in premišljenost – ta stanja je določil enega za drugim, kot so se zgodila. Znana so mu bila, ko so nastala, znana so mu bila, ko so bila prisotna, znana, ko so izginila. On je razumel: … in z negovanjem tega [dosežka] je potrdil, da to obstaja.</p>

<h2><span class="add">PODROČJE NIČNOSTI</span></h2>

<p><a class="ref nya" id="nya15" href="#nya15">Nya 15</a>Poleg tega, menihi, s popolnim obvladanjem področja neskončne zavesti, zavedajoč se, da ‘tam ni nič,’ je Sāriputta vstopil in bival v področju ničnosti.</p>

<p><a class="ref nya" id="nya16" href="#nya16">Nya 16</a>In stanja v področju ničnosti – zaznava področja ničnosti in poenotenje srca, dotik, občutek, zaznava, namen in srce, navdušenje, odločnost, prizadevnost, pomnenje, mirnodušnost in premišljenost – ta stanja je določil enega za drugim, kot so se zgodila. Znana so mu bila, ko so nastala, znana so mu bila, ko so bila prisotna, znana, ko so izginila. On je razumel: … in z negovanjem tega [dosežka] je potrdil, da to obstaja.</p>

<h2><span class="add">PODROČJE NITI ZAZNAVANJA NITI NEZAZNAVANJA</span></h2>

<p><a class="ref nya" id="nya17" href="#nya17">Nya 17</a>Poleg tega, menihi, s popolnim obvladanjem področja ničnosti, je Sāriputta vstopil in bival v področju niti zaznavanja niti nezaznavanja.</p>

<p><a class="ref nya" id="nya18" href="#nya18">Nya 18</a>Iz tega dosežka je izšel pozoren. Ko je tako naredil, je kontempliral pretekla stanja, ki so prenehala in se spremenila: ‘Resnično, ta stanja niso bila in so prišla v bivanje. So bila in so izginila.’ Ta stanja ga niso privlačila, niso odbijala in je bival neodvisen od njih, ločen, prost, razdružen, s srcem brez ovir. On je razumel: ‘Tu je pobeg onstran,’ in z negovanjem tega [dosežka] je potrdil, da ta obstaja.</p>

<h2><span class="add">PRENEHANJE ZAZNAVANJA IN OBČUTKOV</span></h2>

<p><a class="ref nya" id="nya19" href="#nya19">Nya 19</a>Poleg tega, menihi, s popolnim obvladanjem področja niti zaznavanja niti nezaznavanja, je Sāriputta vstopil in bival v prenehanju zaznavanja in občutkov. In njegovi vplivi so bili uničeni z njegovim gledanjem z modrostjo.</p>

<p><a class="ref nya" id="nya20" href="#nya20">Nya 20</a>Iz tega dosežka je izšel pozoren. Ko je tako naredil, se je spomnil preteklih stanj, ki so prenehala in se spremenila: ‘Resnično, teh stanj ni bilo in so prišla v bivanje. So bila in so izginila.’ Ta stanja ga niso privlačila, niso odbijala in je bival neodvisen od njih, ločen, prost, razdružen, s srcem brez ovir. On je razumel: ‘Tu ni pobega onstran,’ in z negovanjem tega [dosežka] je potrdil, da tega ni.</p>

<p><a class="ref nya" id="nya21" href="#nya21">Nya 21</a>Menihi, pravilno rečeno, če bi bilo treba reči o komerkoli: ‘On je dosegel mojstrstvo in popolnost v plemeniti kreposti, dosegel mojstrstvo in popolnost v plemeniti zbranosti, dosegel mojstrstvo in popolnost v plemeniti modrosti, dosegel mojstrstvo in popolnost v plemeniti osvoboditvi,’ bi to po pravici rekli o Sāriputti.</p>

<p><a class="ref nya" id="nya22" href="#nya22">Nya 22</a>Menihi, pravilno rečeno, če bi bilo treba reči o komerkoli: ‘On je sin Blaženega, rojen iz njegovih prsi, rojen iz njegovih ust, rojen iz Dhamme, ustvarjen z Dhammo, dedič v Dhammi, ne dedič v materialnih stvareh,’ bi to po pravici rekli o Sāriputti.</p>

<p><a class="ref nya" id="nya23" href="#nya23">Nya 23</a>Menihi, kolo Dhamme, ki je brez primerjave, je zagnal v vrtenje Tathāgata in ga naprej pravilno vrti Sāriputta.”</p>

<p>To je bilo tisto, kar je rekel Blaženi. Menihi so bili zadovoljni in veseli besed Blaženega.</p>



</article>
</body>
</html>



