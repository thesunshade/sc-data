

<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id='mn151' lang='sl'>

<header>

	<ul>

		<li class="division" lang="pli" translate="no">Majjhima Nikāya</li>

		<li lang="pli" translate="no">Piṇḍapātapārisuddhi Sutta</li>

	</ul>

	<h1>151. Prečiščenje miloščine</h1>

</header>

<p><a class="ref nya" id="nya1" href="#nya1">Nya 1</a><span class="evam">Tako sem slišal.</span> Nekoč je Blaženi živel v Bambusovem gaju pri Rādžagahu, kjer so krmili veverice. Ko je bil večer, je častiti Sāriputta prišel iz samote in odšel do Blaženega. Ko se mu je poklonil, je sedel na stran. Blaženi mu je rekel:</p>

<p><a class="ref nya" id="nya2" href="#nya2">Nya 2</a>“Sāriputta, tvoje sposobnosti so čiste. Barva tvoje kože je čista in svetla. V kakšnem stanju sedaj pogosto bivaš, Sāriputta?”</p>

<p>“Sedaj, častiti gospod, pogosto <strong>bivam v praznosti</strong>.”</p>

<p>“Dobro, dobro, Sāriputta! Resnično, ti pogosto bivaš v stanju Velikega človeka. Ker to je stanje Velikega človeka, namreč, praznost.</p>

<p><a class="ref nya" id="nya3" href="#nya3">Nya 3</a>Sāriputta, če bi menih želel: ‘Naj pogosto bivam v praznosti,’ bi moral upoštevati tako: ‘Na poti, po kateri sem šel v vas po miloščino ali na kraju, kjer sem hodil po miloščino ali na poti po kateri sem se vrnil iz zbiranja miloščine, je bila v mojem srcu kakršnakoli želja, poželenje, jeza, zabloda ali odpor glede objektov, spoznanih z očmi?’ Če, ko tako preiskuje, razpozna: ‘Na poti, po kateri sem šel v vas po miloščino ali na kraju, kjer sem hodil po miloščino ali na poti, po kateri sem se vrnil iz zbiranja miloščine, je bila želja, poželenje, jeza, zabloda ali odpor v mojem srcu glede objektov, spoznanih z očmi,’ potem mora napraviti napor, da opusti ta zla slaba stanja. Toda, če, ko tako preiskuje, razpozna: ‘Na poti, po kateri sem odšel v vas po miloščino in na kraju, kjer sem hodil po miloščino in na poti, po kateri sem se vrnil iz zbiranja miloščine, ni bilo želje, poželenja, sovraštva, zablode ali odpora v mojem srcu glede objektov, spoznanih z očmi,’ potem lahko biva srečen in zadovoljen, in vadi dan in noč v dobrih stanjih.</p>

<p><a class="ref nya" id="nya4-8" href="#nya4-8">Nya 4-8</a>Sāriputta, menih naj premišljuje tako: ‘Na poti, po kateri sem šel v vas po miloščino ali na kraju, kjer sem hodil po miloščino ali na poti, po kateri sem se vrnil iz zbiranja miloščine, je bila kakšna želja, poželenje, jeza, zabloda ali odpor v mojem srcu, glede zvokov spoznanih z ušesi? … glede vonjev spoznanih z nosom? … glede okusov spoznanih z jezikom? … glede otipljivosti spoznanih s telesom? … glede pojavov spoznanih z umom?’ Če, ko tako preiskuje, razpozna: ‘Na poti, po kateri sem šel v vas po miloščino … je bila želja, poželenje, jeza, zabloda ali odpor v mojem srcu, glede pojavov spoznanih z umom,’ potem mora napraviti napor, da opusti ta zla slaba stanja. Toda, če, ko tako preiskuje, razpozna: ‘Na poti, po kateri sem šel v vas po miloščino ni bilo želje, poželenja, sovraštva, zablode ali odpora v mojem srcu glede umskih predmetov spoznanih z umom,’ potem lahko biva srečen in zadovoljen, in vadi dan in noč v dobrih stanjih.</p>

<p><a class="ref nya" id="nya9" href="#nya9">Nya 9</a>Sāriputta, menih naj premišljuje tako: ‘Ali je <strong>pet vezi čutnega užitka</strong> opuščenih v meni?’ Če, ko tako preiskuje, razpozna: ‘Pet vezi čutnega užitka v meni ni opuščenih,’ potem naj napravi napor, da opusti teh pet vezi čutnega užitka. Toda, če, ko tako preiskuje, razpozna: ‘Pet vezi čutnega užitka je v meni opuščenih,’ potem lahko biva srečen in zadovoljen, in vadi dan in noč v dobrih stanjih.</p>

<p><a class="ref nya" id="nya10" href="#nya10">Nya 10</a>Sāriputta, menih naj premišljuje tako: ‘Ali je <strong>pet ovir</strong> opuščenih v meni?’ Če, ko tako preiskuje, razpozna: ‘Pet ovir v meni ni opuščenih,’ potem naj napravi napor, da opusti teh pet ovir. Toda, če, ko tako preiskuje, razpozna: ‘Pet ovir je v meni opuščenih,’ potem lahko biva srečen in zadovoljen, in vadi dan in noč v dobrih stanjih.</p>

<p><a class="ref nya" id="nya11" href="#nya11">Nya 11</a>Sāriputta, menih naj premišljuje tako: ‘Ali sem <strong>pet agregatov s predpostavko </strong>popolnoma razumel?’ Če, ko tako ko preiskuje, razpozna: ‘Pet agregatov s predpostavko v meni nisem popolnoma razumel,’ potem naj napravi napor, da popolnoma razume teh pet agregatov s predpostavko. Toda, če, ko tako preiskuje, razpozna: ‘Pet agregatov s predpostavko sem popolnoma razumel,’ potem lahko biva srečen in zadovoljen, in vadi dan in noč v dobrih stanjih.</p>

<p><a class="ref nya" id="nya12" href="#nya12">Nya 12</a>Sāriputta, menih naj premišljuje tako: ‘Ali so <strong>štiri področja pozornosti</strong> razvita v meni?’ Če, ko tako preiskuje, razpozna: ‘Štiri področja pozornosti niso razvita v meni,’ potem naj napravi napor, da razvije ta štiri področja pozornosti. Toda, če, ko tako preiskuje, razpozna: ‘Štiri področja pozornosti so razvita v meni,’ potem lahko biva srečen in zadovoljen, in vadi dan in noč v dobrih stanjih.</p>

<p><a class="ref nya" id="nya13-19" href="#nya13-19">Nya 13-19</a>Sāriputta, menih naj premišljuje tako:<br>

‘Ali so <strong>štiri vrste pravilnega prizadevanja</strong> razvite v meni? …<br>

Ali so <strong>štiri področja duhovne moči</strong> razvita v meni? …<br>

Ali je <strong>pet sposobnosti</strong> razvitih v meni? …<br>

Ali je <strong>pet moči</strong> razvitih v meni? …<br>

Ali je <strong>sedem dejavnikov prebujenja </strong>razvitih v meni? …<br>

Ali je <strong>Plemenita osemčlena pot</strong> razvita v meni? …<br>

Ali sta <strong>mirnost in vpogled</strong> razvita v meni?’ Če, ko tako preiskuje, razpozna: ‘Mirnost in vpogled nista razvita v meni,’ potem naj napravi napor, da ju razvije. Toda, če, ko tako preiskuje, razpozna: ‘Mirnost in vpogled sta razvita v meni,’ potem lahko biva srečen in zadovoljen, in vadi dan in noč v dobrih stanjih.</p>

<p><a class="ref nya" id="nya20" href="#nya20">Nya 20</a>Sāriputta, menih naj premišljuje tako: ‘Ali sem uresničil <strong>pravo vednost in osvoboditev</strong>?’ Če, ko tako preiskuje, razpozna: ‘Prave vednosti in osvoboditve nisem uresničil,’ potem naj napravi napor, da uresniči pravo vednost in osvoboditev. Toda, če, ko tako preiskuje, razpozna: ‘Pravo vednost in osvoboditev sem uresničil,’ potem lahko biva srečen in zadovoljen, in vadi dan in noč v dobrih stanjih.</p>

<p><a class="ref nya" id="nya21" href="#nya21">Nya 21</a>Sāriputta, katerikoli asketi in brahmani v preteklosti so prečistili svojo miloščino, so vsi to napravili s takšnim ponavljanjem preiskovanja sebe. Katerikoli asketi in brahmani v prihodnosti bodo prečistili svojo miloščino, bodo vsi to napravili s takšnim ponavljanjem preiskovanja sebe. Katerikoli asketi in brahmani v sedanjosti prečiščujejo svojo miloščino, vsi to delajo s takšnim ponavljanjem preiskovanjem sebe. Torej, Sāriputta, vadi tako: ‘Mi bomo prečistili našo miloščino s takšnim ponavljanjem preiskovanja.’”</p>

<p>To je bilo tisto, kar je rekel Blaženi. Častiti Sāriputta je bil zadovoljen in vesel besed Blaženega.</p>

</article>
</body>
</html>



