

<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id='mn106' lang='sl'>

<header>

	<ul>

		<li class="division" lang="pli" translate="no">Majjhima Nikāya</li>

		<li lang="pli" translate="no">Ᾱneñjasappāya Sutta</li>

	</ul>

	<h1>106. Pot v mirnost</h1>

</header>

<p><a class="ref nya" id="nya1" href="#nya1">Nya 1</a><span class="evam">Tako sem slišal.</span> Nekoč je Blaženi živel v deželi Kuru, kjer je bilo mesto Kurovcev z imenom Kammāsadhamma. Tam je Blaženi nagovoril menihe: “Menihi.” - “Častiti gospod,” so odgovorili. Blaženi je rekel:</p>

<p><a class="ref nya" id="nya2" href="#nya2">Nya 2</a>“Menihi, čutni užitki so nestalni, prazni, napačni, varljivi, so navidezni, brbljanje norcev. Čutni užitki tukaj in sedaj in čutni užitki v prihodnosti, čutne zaznave tukaj in sedaj in čutne zaznave v prihodnosti – oboje je področje Māre, domena Māre, ugriz Māre, Mārovo lovišče. Zaradi njih nastajajo zla slaba umska stanja, kot so pohlep, zloba in domišljavost, in ta tvorijo oviro plemenitemu učencu v vadbi.</p>

<h2><span class="add">TRI POTI V MIRNOST</span></h2>

<p><a class="ref nya" id="nya3" href="#nya3">Nya 3</a>Menihi, plemeniti učenec meni: ‘Čutni užitki tukaj in sedaj in čutni užitki v prihodnosti … tvorijo oviro plemenitemu učencu v vadbi. Kaj če vztrajam z obilnim in vzvišenim srcem, s preseganjem sveta in se v srcu trdno odločim. Ko to storim, v meni ne bo več zlih slabih umskih stanj, kot so pohlep, zloba in domišljavost, in z opustitvijo tega bo moje srce neomejeno, neizmerljivo in dobro razvito.’ Ko prakticira na ta način in pogosto vztraja v tem, njegovo srce pridobi zaupanje v to področje. Ko ima popolno zaupanje, doseže mirnost sedaj ali vanjo vstopi skozi modrost. Ob razpadu telesa, po smrti, je možno, da bo njegova zavest usmerjena tako, da bo kasneje prišla do mirnosti. To, menihi, je razglašeno, da je prva pot, ki vodi v mirnost.</p>

<p><a class="ref nya" id="nya4" href="#nya4">Nya 4</a>Nadalje, menihi, plemeniti učenec meni: ‘[Obstajajo] čutni užitki tukaj in sedaj in čutni užitki v prihodnosti, čutne zaznave tukaj in sedaj in čutne zaznave v prihodnosti. Kakršnakoli je snov, vsa snov je sestavljena iz štirih velikih elementov in snovi, ki izhaja iz štirih velikih elementov.’ Ko prakticira na ta način in pogosto vztraja tako, njegovo srce pridobi zaupanje v to področje. Ko ima popolno zaupanje, doseže mirnost sedaj ali vanjo vstopi skozi modrost. Ob razpadu telesa, po smrti, je možno, da bo njegova zavest usmerjena tako, da bo kasneje prišla do mirnosti. To, menihi, je razglašeno, da je druga pot, ki vodi v mirnost.</p>

<p><a class="ref nya" id="nya5" href="#nya5">Nya 5</a>Nadalje, menihi, plemeniti učenec meni: ‘Čutni užitki tukaj in sedaj in čutni užitki v prihodnosti, čutne zaznave tukaj in sedaj in čutne zaznave v prihodnosti, snov tukaj in sedaj in snov v prihodnosti, zaznave snovi tukaj in sedaj in zaznave snovi v prihodnosti – vse to je enako nestalno. Kar je nestalno ni vredno veselja, ni vredno dobrodošlice, tega ni vredno zadržati.’ Ko prakticira na ta način in pogosto vztraja tako, njegovo srce pridobi zaupanje v to področje. Ko ima popolno zaupanje, doseže mirnost sedaj ali vanjo vstopi skozi modrost. Ob razpadu telesa, po smrti, je možno, da bo njegova zavest usmerjena tako, da bo kasneje prišla do mirnosti. To, menihi, je razglašeno, da je tretja pot, ki vodi v mirnost.</p>

<h2><span class="add">TRI POTI V PODROČJE NIČNOSTI</span></h2>

<p><a class="ref nya" id="nya6" href="#nya6">Nya 6</a>Nadalje, menihi, plemeniti učenec meni: ‘Čutni užitki tukaj in sedaj in čutni užitki v prihodnosti, čutne zaznave tukaj in sedaj in čutne zaznave v prihodnosti, snov tukaj in sedaj in snov v prihodnosti, zaznave snovi tukaj in sedaj in zaznave snovi v prihodnosti in zaznave mirnodušnosti – vse so to zaznave. Kjer te zaznave prenehajo brez ostanka, tam je mir, tam je vzvišenost, namreč, področje ničnosti.’ Ko prakticira na ta način in pogosto vztraja tako, njegovo srce pridobi zaupanje v to področje. Ko ima popolno zaupanje, doseže ali mirnost sedaj ali se odloči zanjo [na temelju] modrosti. Ob razpadu telesa, po smrti, je možno, da bo njegova zavest usmerjena tako, da bo kasneje prišla v področje ničnosti. To, menihi, je razglašeno, da je prva pot, ki vodi v področje ničnosti.</p>

<p><a class="ref nya" id="nya7" href="#nya7">Nya 7</a>Nadalje, menihi, plemeniti učenec, ko je šel v gozd ali do vznožja drevesa ali v prazno kočo, meni: ‘To je prazno sebstva ali tega, kar pripada sebstvu.’ In ko pogosto vztraja tako, njegovo srce pridobi zaupanje v to področje. Ko ima popolno zaupanje, doseže ali področje ničnosti sedaj ali se odloči zanjo [na temelju] modrosti. Ob razpadu telesa, po smrti, je možno, da bo njegova zavest usmerjena tako, da bo kasneje prišla v področje ničnosti. To, menihi, je razglašeno, da je druga pot, ki vodi v področje ničnosti.</p>

<p><a class="ref nya" id="nya8" href="#nya8">Nya 8</a>Nadalje, menihi, plemeniti učenec meni: ‘Jaz nisem nič, kar bi pripadlo komurkoli kjerkoli, niti obstaja kakšna stvar, ki pripada meni od kogarkoli kjerkoli.’ In ko pogosto vztraja tako, njegovo srce pridobi zaupanje v to področje. Ko ima popolno zaupanje, doseže ali področje ničnosti sedaj ali se odloči zanjo [na temelju] modrosti. Ob razpadu telesa, po smrti, je možno, da bo njegova zavest usmerjena tako, da bo kasneje prišla v področje ničnosti. To, menihi, je razglašeno, da je tretja pot, ki vodi v področje ničnosti.</p>

<h2><span class="add">POT V PODROČJE NITI ZAZNAVANJA NITI NEZAZNAVANJA</span></h2>

<p><a class="ref nya" id="nya9" href="#nya9">Nya 9</a>Nadalje, menihi, plemeniti učenec meni: ‘Čutni užitki tukaj in sedaj in čutni užitki v prihodnosti, čutne zaznave tukaj in sedaj in čutne zaznave v prihodnosti, snov tukaj in sedaj in snov v prihodnosti, zaznave snovi tukaj in sedaj in zaznave snovi v prihodnosti, zaznave mirnosti in zaznave področja ničnosti – vse so to zaznave. Kjer te zaznave prenehajo brez ostanka, tam je mir, tam je vzvišenost, namreč, področje niti zaznavanja niti nezaznavanja.’ Ko prakticira na ta način in pogosto vztraja tako, njegovo srce pridobi zaupanje v to področje. Ko ima popolno zaupanje, doseže ali področje niti zaznavanja niti nezaznavanja sedaj ali se odloči zanj [na temelju] modrosti. Ob razpadu telesa, po smrti, je možno, da bo njegova zavest usmerjena tako, da bo kasneje prišla v področje niti zaznavanja niti nezaznavanja. To, menihi, je razglašeno, da je pot, ki vodi v področje niti zaznavanja niti nezaznavanja.”</p>

<h2><span class="add">UGASNITEV</span></h2>

<p><a class="ref nya" id="nya10" href="#nya10">Nya 10</a>Ko je bilo to rečeno, je častiti Ᾱnanda rekel Blaženemu: “Častiti gospod, tukaj menih prakticira tako: ‘To morda ne bo in to morda ne bo moje, to ne bo in to ne bo moje. Opuščam kar obstaja in kar bo.‘ Tako on doseže mirnodušnost. Častiti gospod, ali tak menih doseže ugasnitev?”</p>

<p>“En menih, Ᾱnanda, morda doseže ugasnitev, drugi menih morda ne doseže ugasnitve.”</p>

<p>“Kaj je vzrok in razlog, častiti gospod, zakaj en menih morda doseže ugasnitev, medtem ko drugi menih morda ne doseže ugasnitve?”</p>

<p>“Ᾱnanda, vzemimo meniha, ki prakticira tako: ‘To morda ne bo in to morda ne bo moje, to ne bo in to ne bo moje. Opuščam kar obstaja in kar bo.’ Na tak način doseže mirnodušnost. V tej mirnodušnosti se radosti, jo pozdravi in se je oprime. Ko tako naredi, postane njegova zavest odvisna od nje in se naveže nanjo. Menih s predpostavkami, Ᾱnanda, ne doseže ugasnitve.”</p>

<p><a class="ref nya" id="nya11" href="#nya11">Nya 11</a>“Toda, častiti gospod, ko ima menih predpostavke, kaj predpostavlja?”</p>

<p>“Področje niti zaznavanja niti nezaznavanja, Ᾱnanda.”</p>

<p>“Ko ta menih predpostavlja, častiti gospod, izgleda da predpostavlja najboljše [stvari] za predpostavljati.”</p>

<p>“Ko ta menih predpostavlja, Ᾱnanda, predpostavlja najboljšo [stvar] za predpostavljati, ker to je najboljša [stvar] za predpostavljati, namreč, področje niti zaznavanja niti nezaznavanja.</p>

<p><a class="ref nya" id="nya12" href="#nya12">Nya 12</a>Ᾱnanda, menih prakticira tako: ‘To morda ne bo in to morda ne bo moje, to ne bo in to ne bo moje. Opuščam kar obstaja in kar bo.’ Tako doseže mirnodušnost. V tej mirnodušnosti se ne radosti, je ne pozdravi in se je ne oprime. Njegova zavest ne postane odvisna od nje in se je ne oprime. Menih, Ᾱnanda, ki je brez predpostavljanja, doseže ugasnitev.”</p>

<h2><span class="add">PLEMENITA OSVOBODITEV</span></h2>

<p><a class="ref nya" id="nya13" href="#nya13">Nya 13</a>“To je osupljivo, to je neverjetno! Blaženi nam je razložil prečkanje poplave z opiranjem na eno ali drugo pomoč. Toda, častiti gospod, kaj je plemenita osvoboditev?”</p>

<p>“Ᾱnanda, plemeniti učenec meni tako: ‘Čutni užitki tukaj in sedaj in čutni užitki v prihodnosti, čutne zaznave tukaj in sedaj in čutne zaznave v prihodnosti, snov tukaj in sedaj in snov v prihodnosti, zaznave snovi tukaj in sedaj in zaznave snovi v prihodnosti, zaznave mirnosti, zaznave področja ničnosti in zaznave področja niti zaznavanja niti nezaznavanja – to je identiteta, kolikor daleč identiteta sega. To je nesmrtnost, namreč, osvoboditev srca brez predpostavljanja.’</p>

<p><a class="ref nya" id="nya14" href="#nya14">Nya 14</a>Ᾱnanda, učil sem pot usmerjeno k mirnosti, učil sem pot usmerjeno k področju ničnosti, učil sem pot usmerjeno k področju niti zaznavanja niti nezaznavanja, učil sem prečkanje poplave v odvisnosti od ene ali druge pomoči, učil sem plemenito osvoboditev.</p>

<p><a class="ref nya" id="nya15" href="#nya15">Nya 15</a>Kar naj bo narejeno iz milosti učitelja do svojih učencev, ko išče blaginjo za njih in ima milost za njih, to sem naredil zate, Ᾱnanda. Obstajajo vznožja dreves, prazne koče. Meditiraj, Ᾱnanda, ne odlašaj, ker drugače boš kasneje obžaloval. To je naš nasvet za tebe.”</p>

<p>To je bilo tisto, kar je rekel Blaženi. Častiti Ᾱnanda je bil zadovoljen in vesel besed Blaženega.</p>



</article>
</body>
</html>



